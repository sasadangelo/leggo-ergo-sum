---
layout: post
title: "Desideri che nutrono, desideri che consumano"
date: 2025-06-08
categories: [Filosofia]
tags: [seneca, lettere-lucilio]
excerpt: "Ma solo i desideri che hanno un termine e nascono da noi stessi portano pace. Gli altri ci fanno solo inseguire un’illusione che non finisce mai."
image: /assets/img/desiderio.jpg
author:
  name: di Salvatore D'Angelo
  picture: /assets/img/logo-mini.png
---

Avere desideri è naturale. Tutti ne abbiamo.

Anzi, in molti casi sono proprio i desideri a spingerci a crescere, a evolverci, a migliorare la nostra vita.
Ma non tutti i desideri sono uguali.

Ci sono desideri che ci appartengono davvero, che nascono da ciò che siamo, da ciò che ci realizza.
E poi ci sono quelli effimeri, insaziabili, che non nascono da un nostro bisogno autentico…
ma da ciò che crediamo che gli altri si aspettino da noi:
essere più ricchi, più influenti, più ammirati.

Il problema di questi desideri è che **non hanno un termine**.
Non importa quanto tu ottenga: ci sarà sempre qualcuno che ha di più.
E anche chi arriva in cima, spesso si sente vuoto, incompleto…
perché ciò che ha ottenuto **non corrispondeva alla sua vera natura**.

Persino il continuo confronto con gli altri è una trappola.

Quando ci focalizziamo su ciò che ci manca rispetto agli altri, ci dimentichiamo di ciò che abbiamo.
E il risultato è sempre lo stesso: frustrazione, ansia, infelicità.

La saggezza ci invita a scegliere desideri **che abbiano un termine, che siano conformi alla nostra natura**.
Desideri che ci portino verso ciò che siamo davvero, non verso ciò che vogliamo apparire agli occhi degli altri.

Il vero progresso non è voler essere **migliore degli altri**, ma diventare la versione più autentica di sé stessi.

## E quali sono questi desideri naturali?

Mangiare, bere, ripararsi dal freddo: bisogni semplici, che si placano una volta soddisfatti.
Anche desiderare di dipingere un quadro o realizzare un centrino all’uncinetto ha un termine:
si raggiunge una fine, e con essa la soddisfazione.

Non serve che i desideri siano facili — devono solo essere **realistici, raggiungibili, finiti**.
Desiderare una casa, per esempio, è naturale: si realizza con impegno, risorse e tempo.
Ma se non si hanno nemmeno i mezzi per un anticipo, allora prima viene **il desiderio di trovare un lavoro stabile**.
Un passo alla volta, secondo natura.

Il problema sorge quando i desideri diventano **astratti, infiniti, indefiniti**.
“Voglio essere ricco” — ma quanto ricco? E perché?
Ci sarà sempre qualcuno più ricco. E se il fine è l’approvazione degli altri, la corsa sarà infinita.
Perché il giudizio altrui non si possiede mai: si rincorre.

Il punto non è non desiderare, ma capire perché desideriamo.
Non c’è nulla di male nel voler migliorare la propria condizione economica.
Ma è essenziale capire **da dove nasce il desiderio**:
dal bisogno autentico di costruire una vita più stabile?
O dal bisogno di essere ammirati, di sentirsi “abbastanza” agli occhi altrui?

A volte, per ottenere rispetto e amore, **basta offrirli per primi**.
Fare qualcosa di buono per chi ci circonda.
Agire con gentilezza, essere coerenti, costruire relazioni vere.
Strade più semplici, spesso più efficaci, di una ricchezza ostentata.

---

> **I desideri naturali hanno limiti ben definiti, quelli nati da una falsa opinione non ne hanno: il falso non ha confini.**
>
> — Lucio Anneo Seneca

---

*Riflessione ispirata dalla lettura delle* [Lettere a Lucilio](https://www.amazon.it/Lettere-Lucilio-Lucio-Anneo-Seneca/dp/886311532X/) *di Lucio Anneo Seneca.*